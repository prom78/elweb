[h1]Historie bytového domu Hládkov 3[/h1]

Možná by Vás mohlo zajímat, jakou měl dům historii.

Bytový dům byl ve třicátých letech minulého století postaven podle návrhu ing. arch. Josefa Hlaváčka jako činžovní dům. Pan architekt v něm i s rodinou bydlel, dokud mu nebyl po válce znárodně. Dům byl rodině po roce 1989 znovu navrácen a je jí nadále spravován.

Dispozice jednotlivých bytů odpovídala tehdejšímu standardu nájemního bydlení. Byty měly prostornou předsíň a neprůchozí pokoje. Velká a samostatná byla i kuchyně s jídelnou, ke které patřila i malá komůrka pro služku. Ta ráno vstala, poklidila, připravila jídlo ubytovaným v pokojích a pak se věnovala domácím pracem. Vetší byty měly dokonce i tehdejší variantu interkomu - v kuchyni byl panel se světýlky s čísly pokojů a malý zvoneček, který se rozeznil, když nájemník zmáčkl svůj knoflík. Služka tak věděla, jakého nájemníka má obsloužit. Bohužel ani jeden z těchto systémů se do dnešní doby nedochoval, jako zajímavost by byl jistě ozdobou. Dalším technickým unikátem v domě je původní nákladní výtah o nosnosti 100kg, který nájemníkům usnadňoval přepravu těžších břemen do vyšších pater. Výtah byl dochován a v nedávné době opraven, aby mohl sloužit i současným nájemníkům.

Celý dům je vystavěn jako pětipatrový cihlový dům v blízkosti historického centra s byty o dispozicích 3+1 a 4+1. K dispozici v domě je i jeden menší byt 2+1 a naopak rozměrný byt 5+1. Z původního ateliéru ing. arch. Hlaváčka byl v 80. letech připojením sousedící společné prádelny vytvořen podkrovní byt s balkónem a výhledem na věže Chrámu sv. Víta. 

V přízemí domu se nachází nebytový prostor a garáž. Nebytový prostor sloužil jako malý koloniál, včetně skladu a malého bytu pro prodavače. Dnes slouží jako sklad materiálu a kanceláře. 

Pokud byste měli k dispozici dobové fotografie, nebo informace ohledně domu či jejich nájemníků, budeme rádi, když nás budete kontaktovat a o vzpomínky se s námi podělíte.